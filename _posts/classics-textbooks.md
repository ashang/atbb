
# 春日寻芳

时芳草鲜美，儿童放纸鸢于村外；春花绚烂，妇女戏秋千于杏院。小姊妹或三三五五踏青陌之上，寻芳水滨。桃红柳绿，日丽风和，一年节令，此为最佳时也。

--选自《临朐县志》


# 苏堤杂花

苏公堤，春时晨光初起，宿雾未散，杂花生树，飞英蘸波，纷披掩映，如列锦铺绣。览胜者咸谓四时皆宜，而春晓为最。


# 浙江之潮

浙江之潮，天下之伟观也。自既望以至十八日为盛。方其远出海门，仅如银线；既而渐近，则玉城雪岭际天而来，大声如雷霆，震撼激射，吞天沃日，势极雄豪。杨诚斋诗云“海涌银为郭，江横玉系腰”者是也。


# 大禹治水

尧舜时，九河不治，洪水泛滥。尧用鲧治水，鲧用雍堵之法，九年而无功。后舜用禹治水，禹开九州，通九道，陂九泽，度九山。疏通河道，因势利导，十三年终克水患。一成一败，其治不同也。

--选自《经典史记》


# 女娲补天

往古之时，四极废，九州裂，天不兼覆，地不周载。火爁焱而不灭，水浩洋而不息，猛兽食颛民，骘鸟攫老弱。女娲炼五色石以补苍天，断鳌足以立四极，杀黑龙以济冀州，积芦灰以止淫水。苍天补，四极正；淫水涸，冀州平；狡虫死，颛民生。

--选自《淮南子•览冥》

## 注解

1. 四极废：天的四边毁坏了。上古的人认为在天的四边都有支撑着天的柱子。废是指柱子折断，天塌下来了。四极：指天的四极。
2. 九州裂：指大地陷裂。古时分天下为九州，具体说法不一，一说为冀州、兖州、徐州、青州、扬州、荆州、豫州、梁州、雍州。
3. 天不兼覆：天有所损毁，不能尽覆万物。兼：全部
4. 地不周载：地有所陷坏，不能遍载万物。周：遍，全
5. 爁（làn）焱：大火延烧的情景。
6. 颛（zhuān）民：善良的人民。
7. 鸷（zhì）鸟：凶猛的禽鸟。
8. 攫：抓；夺。
9. 于是：在这时（古今异义）
10. 鳌：生活在海中的巨龟。
11. 黑龙：水怪，发洪水危害人民；有人说即指水神共工。
12. 济：救济
13. 冀州：古九州之一，指黄河流域古代中原地带。
14. 淫水：泛滥的洪水。
15. 涸：干枯。
16. 狡虫：指恶禽猛兽。虫，泛指动物。
17. 故：原来（引申为：于是，所以）

# 精卫填海

又北二百里，曰发鸠之山，其上多柘木，有鸟焉。其状如鸟，文首，白喙，赤足，名曰“精卫”，其鸣自詨。是炎帝之少女，名曰女娃。女娃游于东海，溺而不返，故为精卫。常衔西山之木石，以堙于东海。

--选自《山海经》

## 注释
1. 曰：叫作
2. 发鸠之山：古代传说中的山名
3. 拓木：拓树，桑树的一种
4. 状：形状
5. 乌：乌鸦
6. 文首：头上有花纹。文，同“纹”，花纹
7. 其鸣自詨：它的叫声是在呼唤自己的名字
8. 是：这
9. 炎帝之少女：炎帝的小女儿
10. 故：所以
11. 湮：填塞

## 古今异义词
赤足：
1. 文中指红色的脚。
2. 现代汉语中指光脚。

## 译文
再向北走二百里，有座山叫发鸠山，山上长了很多柘树。树林里有一种鸟，它的形状像乌鸦，头上羽毛有花纹，白色的嘴，红色的脚，名叫精卫，它的叫声像在呼唤自己的名字。这其实是炎帝的小女儿，名叫女娃。有一次，女娃去东海游玩，溺水身亡，再也没有回来，所以化为精卫鸟。经常叼着西山上的树枝和石块，用来填塞东海。浊漳河就发源于发鸠山，向东流去，注入黄河。


# 牛郎织女

天河之东有织女，天帝之女也。年年机杼劳役，织成云锦天衣。天帝怜其独处，许嫁河西牵牛郎。嫁后逐废织纫。天帝怒，责令归河东，许一年一度相会。涉秋七日，鹊首无故皆髡，相传是日河鼓舆织女会于汉东，役乌鹊为梁以渡，故毛皆脱去。

--选自《荆楚岁时记》

## 注释
1. 机杼：机，织布机；杼，即梭，织布的梭子。
2. 劳役：辛苦操作。
3. 织衽：织布机上的经线叫衽。织衽就是拿纬线而贯经线的意思。
4. 涉秋：入秋。
5. 髡：古代刑法之一，剃掉头发，使成秃头叫髡。
6. 河鼓：星名，即牵牛。
7. 汉：天汉，即银河。
8. 梁：桥。


# 后羿射日

逮至尧之时，十日并出，焦禾稼，杀草木，而民无所食。猰貐、凿齿、九婴、大风、封希、修蛇，皆为民害。尧乃使后羿诛凿齿于畴华之野，杀九婴于凶水之上，缴大风于青丘之泽，上射九日而下杀猰貐，斩修蛇于洞庭，擒封豨于桑林。万民皆喜，置尧以为天子。

--选自《淮南子》

## 注释
　　（1）逮：等到。2）杀：晒死。（3）猰貐（yàyǔ）：神话中的的怪兽，牛身而赤，人面马足，或说是蛇身人面或龙首。（4）凿齿：神话中的怪兽，齿长三尺，如凿形，露在下巴外面，能持戈盾等武器。（5）九婴：神话中的九个头的怪物，能喷水吐火。（6）大风：神话中的风神，即风伯。一说是一种凶猛的大鸟，即大凤。（7）封豨（xī）：大野猪。（8）修蛇：长大的蟒蛇。（9）使：派。（10）诛：杀。（11）畴华之野：南方的泽地荒野。（12）凶水：北方的地名。（13）缴：系着丝绳的箭，这里意谓用箭射。（14）青丘之泽：叫青邱的大湖。（15）断：斩断。（16）洞庭：即洞庭湖。（17）禽：通”擒“。擒获。（18）桑林：地名。（19）置：推举。


# 刺猬与橡斗

有一大虫，欲向野中觅食，见一刺猬仰卧，谓是肉脔，欲衔之。忽被猬卷着鼻，惊走，不知休也。直至山中，困乏而眠。刺猬乃放鼻而走。大虫醒，甚欢喜。走至橡树下，低头见橡斗，乃侧身语云：“旦来遭见贤尊，愿郎君且避道！”

--选自《启颜录》

# 李广射虎

广出猎，见草中石，以为虎而射之，中石没镞，视之石也。因复更射之，终不能复入石矣。广所居郡闻有虎，尝自射之。及居右北平射虎，虎腾伤广，广亦竟射杀之。
--史记•李将军列传


# 杉苇刚柔

夹岸相映：一边杉树参天，一边芦苇点水，杉苇朝夕相见。一日，其杉讥诮（qiào）其苇曰：“看你体如柔丝，性如流水，每每随风而舞，风东则东，风西则西，毫无刚气，何如我正直不屈，岂不快哉！”苇曰：“刚柔各有所长。吾虽懦弱，究可免祸；汝虽刚强，犹恐安身不牢。”
一日，飓风骤起，其芦苇左右掀翻，终无大害；而杉树早已连根拔起矣！
--《意拾喻言》

# 鹿照水
　　有鹿饮于溪边，自照水影，见其两角峥嵘，甚为自乐，惟恨四足轻小，颇不相称，甚不满意。正叹恨间，忽闻猎者带犬自远而来，鹿急为奔避，幸得四足轻捷，猎犬追至，鹿则逃入竹林，奈被两角阻挠竹上，欲进不能，卒之为犬所捕。鹿悔曰：“我尚恨其脚小，而夸其角长，不知救吾命者，脚也；丧吾命者，角也！”

--《意拾喻言》

# 豺烹羊

盘古初，鸟兽皆能言。一日，豺与羊同涧饮水，豺欲烹其羊，自念无以措辞，乃强责之曰：“汝混浊此水，使老夫不能饮，该杀！”羊对曰：“大王在上流，羊在下流，虽浊无碍。”豺复责曰：“汝去年某日，出言得罪于我，亦该杀！”羊曰：“大王误矣。去年某日，羊未出世，安能得罪大王？”豺则变羞为怒，责之曰：“汝之父母得罪于我，亦汝之罪也。”遂烹之。

谚云：欲加之罪，何患无辞。即此之谓也。
--《意拾喻言》

# 公仪休拒收鱼

公仪休相鲁而嗜（shì）鱼，一国尽争买鱼而献之。公仪子不受。其弟子曰：“夫（fū）子嗜鱼而不受，何也？”曰：“夫（fú）唯嗜鱼，故不受也。夫即受鱼，必有下人之色。有下人之色，将枉于法。枉于法，则免于相。免于相，则虽嗜鱼，此必不能致我鱼，我又不能自给（jǐ）鱼。即无受鱼而不免于相，虽不受鱼，我能常自给鱼。”此明夫恃人不如自恃（shì）也；明于人之为己者，不如己之自为也。
--《淮南子•道应训》

# 祁黄羊举荐

晋平公问祁黄羊曰：“南阳无令，其谁可而为之？”祁黄羊对曰：“解（xiè）狐可。”平公曰：“解狐非子之仇邪？”对曰：“君问可，非问臣之仇也。”平公曰：“善。”遂用之。国人称善焉。居有间（jiān），平公又问祁黄羊曰：“国无尉，其谁可而为之？”对曰：“午可。”平公曰：“午非子之子邪？”对曰：“君问可，非问臣之子也。”平公曰：“善。”又遂用之。国人称善焉。孔子闻之曰：“善哉，祁黄羊之论也！外举不避仇，内举不避子。祁黄羊可谓公矣。”
--《吕氏春秋》

# 曾参教子

曾子之妻之市，其子随之而泣。其母曰：“女（rǔ）还，顾反为女杀彘（zhì）。”妻适市来，曾子欲捕彘杀之。妻止之曰：“特与婴儿戏耳！”曾子曰：“婴儿非与戏也。婴儿非有知也，待父母而学者也，听父母之教。今子欺之，是教子欺也。母欺子而不信其母，非以成教也。”遂烹彘也。
--《韩非子•外储说左上》

# 上善若水

上善若水。水善利万物而不争，处众人之所恶，故几于道。居善地，心善渊，与善仁，言善信，政善治，事善能，动善时。夫唯不争，故无尤。
--《道德经》

# 国之器用

口能言之，身能行之，国宝也。口不能言，身能行之，国器也。口能言之，身不能行，国用也。口言善，身行恶，国妖也。治国者敬其宝，爱其器，任其用，除其妖。

# 狐与葡萄

昔有一狐，见葡萄满架，万紫千红，累累可爱，垂涎久之。奈无猿升之技，不能大快朵颐。望则生怨，怨则生怒，怒则生诽，无所不至。乃口是心非，自慰曰：“似此葡萄绝非贵重之品，罕见之物。况其味酸涩，吾从不下咽。彼庸夫俗子方以之为食也。”

此如世间卑鄙之辈，见人才德出众，自顾万不能到此地步，反诋毁交加，假意清高。噫，是谓拂人之性，违心之谈也。

--《意拾喻言》

# 春

首四时，苏万汇者，春也。气暖则襟韵舒，日迟则烟气媚。百鸟和鸣，千花竞发。田峻（jùn）举趾于南亩，游人联辔于东郊。风光之艳，游赏之娱，以为最矣。

--《明文精选•闲赏》

# 鸦狐
鸦本不善鸣。一日，口衔食物，稳栖树上。适有饿狐见之，欲夺其食，无以为法，乃心生一计，曰：“闻先生有霓裳羽衣之妙，特来一聆仙曲，以清俗耳。幸勿见却！”

鸦信为然，喜不自胜，遂开声张口，其食物已脱落矣。狐则拾之，谓鸦曰：“将来有羡先生唱者，切勿信之，必有故也。”

俗云：甜言须防是饵。

--《意拾喻言》

# 夏

溽（rù）暑蒸人，如洪炉铸剑，谁能跃冶（yě）？须得清泉万派，茂树千章，古洞含风，阴崖积雪，空中楼阁，四面青山，镜里亭台，两行画鶾，湘帘竹簟（diàn），藤枕石床：栩栩然，蝶欤（yú）周欤，吾不得而知也。

--《明文精选•闲赏》

# 秋

金风瑟瑟，红叶萧萧，孤燕排云，寒虫泣露，良用凄切。可爱者：云剑长空，水澄远浦，一片冷轮，皎皎碧落间，令人爽然。南楼清啸，东篱畅饮，亦幽人行乐时也。

银蟾皎洁，玉露凄清，四顾人寰（huán），万里一碧。携一二良朋，斗酒淋漓，彩毫纵横，仰问嫦娥：“悔偷灵药否？”安得青銮（luán）一只跨之，凭虚远游，直八万顷琉璃中也。

--《明文精选•闲赏》


# 冬

冬虽隆寒逼人，而梅白松青，装点春色；又感六花飞絮，满地琼瑶。兽炭生红，蚁酒凝绿；狐裘貂帽，银烛留宾；在尾兔毫，彩笺（jiān）觅句：亦佳事也。至如骏马猎平原，孤舟钓浅濑（lài）：豪华寂寞，各自有致。

--《明文精选•闲赏》

# 雪

天公翦（jiǎn）水，宇宙飘花，品之，有四美焉：落地无声，静也；沾衣不染，洁也；高下平均，匀也；洞窗掩映，明也。宜长松修竹，老梅片石；怪石崚（líng）嶒（céng），深林窈窕；寒江远浦，断岸小桥；古刹（chà）层峦，疏篱幽径；老叟披簑垂钓，骚人跨蹇寻诗；小酌清谈，高楼长啸；船头茶灶飘烟，座上黛眉把盏；老僧对坐，韵士闲评；披鹤氅（chǎng），纵步园林，御貂裘，登临山水。如此景况，何必峨嵋千尺？

--《明文精选•闲赏》

# 奕秋学弈

弈秋，通国之善弈者也。使弈秋诲二人弈，其一人专心致志，惟弈秋之为听；一人虽听之，一心以为有鸿鹄将至，思/援弓缴（zhuó）/而射之。虽与之俱学，弗若之矣。为是其智弗若与？曰：非然也。

--《孟子•告子》


# 破釜沉舟

项羽已杀卿子冠军，威震楚国，名闻诸侯。乃遣当阳君、蒲将军将卒二万渡河，救巨鹿。战少（shāo）利，陈馀（yú）复请兵。项羽乃悉引兵渡河，皆沉船，破釜甑（zèng），烧庐舍，持三日粮已示士卒必死，无一还心。于是至围王离，与秦军遇，九战，绝其甬道，大破之，杀苏角，虏王离。

--《史记•项羽本纪》

# 教学相长

虽有嘉肴（yáo），弗食不知其旨也；虽有至道，弗学不知其善也。是故学然后知不足，教然后知困。知不足，然后能自反也；知困，然后自强也。故曰：教学相长也。

--《礼记•学记》


# 师旷论学

晋平公问于师旷曰：“吾年七十，欲学，恐已暮矣。”师旷曰：“暮，何不炳（bǐng）烛乎？"

平公曰：“安有为人臣而戏其君乎？”

师旷曰：“盲臣安敢戏其君乎？臣闻之，少（shào）而好学，如日出之阳；壮而好学，如日中之光；老而好学，如炳烛之明，孰与昧（mèi）行乎？”

平公曰：“善哉!”

--西汉刘向编《说苑•建本》）

# 北人不识菱
北人生而不识菱者，仕于南方。席上食菱，并壳入口。或曰：“食菱须去壳。”其人自护其短，曰：“我非不知，并壳者，欲以去热也。”问者曰：“北土亦有此物否？”答曰：“前山后山，何地不有！”夫菱角生于水中而曰土产，此坐强不知以为知也。

--《缘箩山人集》

# 雪
冬日严寒，木叶尽脱，阴云四布，弥漫天空，飞鸦千百成群，未暮归林。

夜半，北风起，大雪飞。

清晨，登楼远望，山林屋宇，一白无际，顿为银世界，真奇观也。

# 雨
今日天阴，晓雾渐浓，细雨如丝。天晚雨止，风吹云散，明月初出。

# 菊
菊花盛开，清香四溢。其瓣如丝，如爪。其色或黄、或白、或赭、或红。种类繁多。性耐寒，严霜既降，百花零落，惟菊独盛。

# 荷
池中种荷，夏日开花，或红或白。荷梗直立。荷叶形圆。茎横泥中，其名曰藕。藕有节，中有孔，断之有丝。

# 芦花
水滨多芦荻dí。秋日开花，一片白色，西风吹来，花飞如雪。

# 乡村

乡间农家，竹篱茅屋，临水成村。水边杨柳数株，中夹桃李，飞燕一双，忽高忽低，来去甚捷。


